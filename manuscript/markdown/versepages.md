# Riflessioni sul Dhammapada
{:.book-title}

> La consapevolezza ricettiva apre alla vita\\
> la fuga nella distrazione\\
> è un sentiero di morte\\
> chi è consapevole è totalmente vivo\\
> chi è distratto\\
> è come fosse già morto.
>
> *s. 21*
{:.dhp-verse #page1}

Il Buddha elogiava la coltivazione della consapevolezza. Ma, in un
momento specifico, come riconoscere qual è il giusto oggetto di cui
essere consapevoli? Le cose che vediamo, i suoni, gli odori, i sapori,
le sensazioni tattili e le impressioni mentali sono così variegate.
Possiamo semplicemente prestare attenzione alla natura mutevole,
instabile di tutte le cose fintanto che iniziamo a vederle come
inaffidabili e non veramente degne di attaccamento. Questo è essere
consapevoli della peculiarità dei ‘contenuti’ dell’esperienza. Cosa
accade se applichiamo la consapevolezza al ‘contesto’ dell’esperienza?
La peculiarità del contesto in cui tutti gli oggetti dell’attenzione si
manifestano è la stessa?
{:.dhp-reflection}

> Se conosci la tua strada\\
> percorrila fino in fondo.\\
> Non permettere alle richieste degli altri\\
> per quanto insistenti\\
> di distrarti.
>
> *s. 166*
{:.dhp-verse #page2}

Al primo sguardo, questi versi sembrano insegnare a non curarsi degli
altri. Ma quel che il Buddha sottolinea è dove mettere il giusto accento
nella nostra pratica. Se c’è carenza di ossigeno durante un volo, il
pilota dice ai passeggeri di indossare prima la loro maschera e poi di
aiutare gli altri. Non si invitano i genitori a non aiutare i figli ma a
*essere in grado* di aiutarli. Noi perdiamo facilmente il senso della
prospettiva quando siamo sotto stress e agiamo in modi che peggiorano la
situazione. Il Buddha vide quanto rapidamente le persone non risvegliate
possano diventare distratte e confuse e così esortò i suoi monaci quando
annunciò loro che stava morendo. Disse che chi gli era seriamente devoto
non doveva preoccuparsi di portargli fiori; doveva invece intensificare
il suo impegno nel praticare quanto aveva insegnato.
{:.dhp-reflection}

> Se segui il sentiero\\
> arriverai alla fine della sofferenza.\\
> Avendolo visto di persona\\
> insegno la Via\\
> che toglie tutte le spine.
>
> *s. 275*
{:.dhp-verse #page3}

La vita ferisce. La cosa più naturale è cercare un modo di stare in
questo mondo che sia senza danno. Quelli che hanno percorso questa via
prima di noi parlano dell’indescrivibile senso di sollievo nel
raggiungere la terra della libertà. Ma aggiungono che è necessario uno
sforzo abile. Il Buddha recitò questi versi a un gruppo di monaci che
chiacchieravano di un viaggio fatto insieme. Egli spostò il discorso
dalle strade e dai fiumi che avevano attraversato per portarlo sul
terreno interiore. Il Maestro consiglia di usare il nostro tempo e la
nostra energia limitati in un modo che ci portino nella direzione che
più desideriamo seguire.
{:.dhp-reflection}

> Come il fabbro forgia una freccia\\
> così il saggio trasforma la mente\\
> di per sé irrequieta, instabile\\
> e difficile da governare.
>
> *s. 33*
{:.dhp-verse #page4}

Allineare corpo e mente con quello che è vero, richiede una particolare
abilità. Proprio quando pensavamo che la nostra pratica fosse valida,
facciamo un passo falso e cadiamo di nuovo. Non importa se di tanto in
tanto incespichiamo, è così che si impara a camminare, cadere ne è parte
integrante. Quel che conta è sviluppare l’agilità e la prontezza a
rimetterci in piedi e ricominciare da capo; senza guardare indietro.
{:.dhp-reflection}

> Chi smette\\
> di contrapporre il mi piace al non mi piace\\
> chi si è acquietato\\
> chi non è influenzato\\
> dalle condizioni del mondo\\
> lo chiamo un grande essere.
>
> *s. 418*
{:.dhp-verse #page5}

Il mi piace e il non mi piace si succedono così rapidamente che sentiamo
di non avere alcun controllo su di essi. Qualcuno ci dice qualcosa di
piacevole e noi sentiamo che ci piace. Un altro ci dice qualcosa di
offensivo e noi sentiamo che non ci piace. Può essere vero che non
possiamo impedire l’emergere dei mi piace e non mi piace, ma se
rallentiamo un po’, possiamo notare che abbiamo una scelta; se seguirli
o no, se costruire un ‘me’ sulla loro base. Quando la consapevolezza è
ben stabilizzata, i mi piace e i non mi piace possono essere visti come
movimenti che si svolgono in una realtà più ampia. Cos’è quella realtà?
{:.dhp-reflection}

> Non è facile la vita di chi\\
> conosce la vergogna,\\
> è umile, puro di cuore\\
> e distaccato, ha integrità\\
> morale ed è riflessivo.
>
> *s. 245*
{:.dhp-verse #page6}

Se ci ritroviamo a pensare: “Questo è troppo. Non posso lasciarlo
andare”, dobbiamo essere ancora più attenti. È facile lasciar andare
piccoli attaccamenti ma quelli davvero seri sono un’altra storia. Il
Buddha conosceva quest’altra storia, quella in cui tendiamo a credere
quando siamo di fronte ad attaccamenti profondi. La verità resta la
verità per quanto possa essere dura, ogni sofferenza ha le sue radici
nell’attaccamento, ed è la ragione per cui il Buddha ci ha dato
insegnamenti come questo. È veramente difficile restare veri quando le
forze dell’illusione ci trascinano. Che siano le influenze esterne degli
oggetti sensoriali o le correnti interiori del condizionamento che ci
dicono che siamo deboli e incapaci, risolutamente facciamo ritorno ai
rifugi in cerca del potere per superare queste forze. Non si tratta
semplicemente di sostituire a una storia negativa una positiva;
chiediamo alla realtà di essere il nostro rifugio.
{:.dhp-reflection}

> Non far del male agli esseri viventi\\
> che come noi cercano appagamento\\
> significa far felici noi stessi.
>
> *s. 132*
{:.dhp-verse #page7}

Talvolta quello che facciamo porta alla felicità. Altre volte, quello
che non facciamo porta alla felicità. Qui il Buddha dice che dovremmo
essere consapevoli che lo sforzo di non far del male agli esseri viventi
porta felicità non solo a chi vive libero da paura e sofferenza ma anche
a noi. In un mondo in cui il nostro valore è spesso misurato in termini
di produttività possiamo restare intrappolati nella sensazione di dover
sempre fare qualcosa per migliorare le cose. Certe volte, il
contenimento è la cosa più importante.
{:.dhp-reflection}

> Qualunque impurità viene mondata\\
> nella mente di chi\\
> sempre veglia,\\
> giorno e notte educandosi\\
> e dedicando tutta la sua vita\\
> alla liberazione.
>
> *s. 226*
{:.dhp-verse #page8}

Se abbiamo fiducia nel sentiero e nella direzione in cui viaggiamo, non
perderemo tempo in inutili vagabondaggi. Perciò gli insegnamenti ci
incoraggiano a essere vigili. Tuttavia l’energia e la devozione verso la
pratica spirituale non sono sufficienti. La nostra vita ha bisogno di
essere diretta verso la giusta meta, sperimentando personalmente lo
stato di perfetta libertà dalla sofferenza. Mentre percorriamo il
sentiero, possiamo verificare se l’avanzamento e la direzione sono
corretti osservando gli inquinanti della mente. Avidità, malevolenza,
pigrizia, ansia, esitazione, stanno diminuendo o aumentando? Arriviamo a
conoscere la realtà degli inquinanti non appena appaiono. E nello stesso
modo, impareremo a vederli scomparire, qui e ora.
{:.dhp-reflection}

> Con l'impegno, l'attenzione\\
> la rinuncia e la padronanza di sé\\
> il saggio fa di se stesso un'isola\\
> che nessuna inondazione può sommergere.
>
> *s. 25*
{:.dhp-verse #page9}

Certe volte sembra che il Buddha si contraddica. Ci insegna a coltivare
la gentilezza amorevole verso tutti gli esseri, poi sembra dirci che
dovremmo isolarci. Tutti gli insegnamenti del Buddha sono ‘indicazioni’;
non sono posizioni fisse. Gli fu spesso chiesto di chiarire la sua
posizione rispetto a una qualche visione filosofica. In tutti i casi, il
Buddha cercò di evitare di dare a chi faceva la domanda una qualsiasi
opinione a cui attaccarsi. Non si fissava su niente; si sintonizzava con
il Dhamma nel suo manifestarsi. Il sentiero che ha insegnato è il
*Dhammavicaya*, l’investigazione della realtà. Diceva che “non poteva
altro che indicare la via”, sta a noi percorrere il cammino che ci ha
mostrato.
{:.dhp-reflection}

> Affrettati a coltivare la saggezza.\\
> Fai di te stesso un'isola.\\
> Terso da macchie e imperfezioni\\
> sarai un essere nobile.
>
> *s. 236*
{:.dhp-verse #page10}

Raggiungiamo lo stato di un essere nobile quando siamo una cosa sola con
quello che veramente siamo. Il nostro lavoro consiste nel riconoscere
quando diventiamo falsi, simulando di essere qualcosa o qualcuno che non
siamo. Macchie e imperfezioni compaiono quando crediamo alle storie che
ci racconta la mente. Se proviamo risentimento, abbiamo semplicemente
bisogno di vedere con chiarezza la sensazione di risentimento. Se
abbiamo paura, semplicemente abbiamo bisogno di vedere con chiarezza la
sensazione di paura. Non abbiamo bisogno di fingere. Facciamo di noi
stessi un’isola facendo della consapevolezza il fondamento della nostra
vita. Questa consapevolezza che vede con chiarezza può indicarci la
differenza tra il reale e il falso, conducendoci alla libertà.
{:.dhp-reflection}

> Come la lingua che gusta\\
> il sapore della minestra\\
> è chi vede distintamente\\
> la verità, essendo stato un poco\\
> in compagnia di chi è saggio.
>
> *s. 65*
{:.dhp-verse #page11}

Il numero di ritiri che facciamo non è importante quanto la nostra
abilità di discernere la verità. La quantità di tempo che passiamo
seduti a meditare non conta quanto la nostra capacità di vedere con
chiarezza ciò che sta di fronte a noi. Se la nostra consapevolezza è qui
e ora, dell’intero corpo-mente e priva di giudizio, possiamo allora
imparare da ogni aspetto della nostra vita. Se abbiamo la fortuna
d’incontrare la saggezza, in qualsiasi forma, la riconosceremo. Non deve
sembrare buddhista, o all’avanguardia, e nemmeno apertamente saggia. Il
cuore semplicemente la riconoscerà e ne sarà allietato.
{:.dhp-reflection}

> Restare liberi da angustia\\
> anche in mezzo a chi si angustia\\
> è vera felicità.
>
> *s. 198*
{:.dhp-verse #page12}

Quando le persone intorno a noi sono in difficoltà, potremmo sentire che
in un certo senso non è giusto essere felici. Il Buddha ci dice
l’opposto. La dimostrazione esteriore di una gioia eccessiva sarebbe
fuori luogo, ma mantenere la gioia interiore è perfettamente adeguato.
In effetti, può essere la cosa migliore da offrire in una situazione di
turbamento.
{:.dhp-reflection}

> La forza della pazienza\\
> è la risorsa degli esseri nobili:\\
> possono venire incatenati,\\
> sopportare attacchi fisici e verbali\\
> senza abbandonarsi alla rabbia.
>
> *s. 399*
{:.dhp-verse #page13}

L’impulso moraleggiante dentro di noi va domato. Più siamo intelligenti,
più dobbiamo essere cauti. Più la nostra parola è eloquente, più abbiamo
bisogno di contenimento. Solo quando sappiamo di poter dire no a noi
stessi, quando sappiamo di non dover sempre essere il vincitore possiamo
apprezzare il potere trasformante della paziente tolleranza.
{:.dhp-reflection}

> Questi tre sentieri\\
> portano tutti al paradiso:\\
> dire la verità\\
> non cedere alla rabbia\\
> e dare, anche quando hai\\
> ben poco da condividere.
>
> *s. 224*
{:.dhp-verse #page14}

Noi siamo i creatori del mondo. Le nostre azioni con il corpo, la
parola, la mente danno forma allo spazio che abitiamo. Investire nella
consapevolezza interiore ci libera dalla dipendenza dal mondo materiale.
Le condizioni esterne della nostra vita vanno e vengono: a volte, sono
piacevoli e gratificanti, altre, faticose e deludenti. Ma possiamo
sempre fare lo sforzo di dire la verità. Possiamo sempre aspettare prima
di soccombere alla rabbia. E al di là di quanto o quanto poco
possediamo, possiamo sempre dare. Abbiamo già il potere di creare una
bella dimora.
{:.dhp-reflection}

> Chi vive in modo impeccabile\\
> chi ha discernimento\\
> è intelligente e virtuoso\\
> viene apprezzato dal saggio.\\
> Si può coprire di biasimo chi\\
> nel suo essere è simile all'oro?\\
> Anche gli dèi apprezzano il suo splendore.
>
> *s. 229-230*
{:.dhp-verse #page15}

A chi ci paragoniamo? L’abitudine mentale di paragonarci agli altri è
per lo più espressione di confusione interiore che procura maggiore
infelicità. Perché la radiosità del nostro vero essere risplenda
liberamente, devono finire tutte le tendenze compulsive a paragonarci.
Ma fintanto che soffriamo di questa abitudine, è meglio paragonarsi a
chi vive impeccabilmente, a chi è più sveglio. Non ci è di aiuto avere
in mente solo le immagini di chi ha più successo, è più ricco o più
bello. Alcuni dei più grandi discepoli del Buddha non erano né famosi né
belli, ma erano indubbiamente ammirati da tutti quelli che vedevano con
limpidezza.
{:.dhp-reflection}

> Lamentarsi della propria sorte\\
> o invidiare i privilegi degli altri\\
> ostacola la pace della mente.\\
> Viceversa: contento\\
> anche con poco\\
> puro nel modo di vivere e vitale\\
> sei da tutti tenuto in grande stima.
>
> *s. 365-366*
{:.dhp-verse #page16}

Questa semplice verità facilmente ci sfugge. Tristemente, siamo troppo
propensi ad ammirare ed emulare chi non è particolarmente saggio. Qui,
un Maestro molto saggio regge uno specchio e chiede: “Vedi cosa stai
facendo? Riesci a capire perché sei infelice?” Non ci critica, né ci
condanna, ma nemmeno ci lascia farla franca con le nostre abitudini. Con
compassione, ci incoraggia a vedere le conseguenze della nostra
inconsapevolezza. Talvolta ci sembra che ci sia sempre qualcosa di più
da fare, qualcosa di più da ottenere, qualcos’altro di cui liberarsi.
Anche la vita spirituale può apparire come un noioso tran tran. Ma
credere sempre all’apparenza delle cose, non è la via verso la pace. Al
posto dell’auto-commiserazione, può nascere la contentezza se siamo
disposti a smettere di paragonarci sbadatamente agli altri.
{:.dhp-reflection}

> Non accontentarti\\
> di attenerti alle regole\\
> e ai regolamenti\\
> né di ottenere una vasta erudizione.\\
> Non sentirti soddisfatto\\
> perché raggiungi l'assorbimento meditativo\\
> né perché dimori\\
> in beata solitudine.\\
> Dovresti essere contento\\
> solo quando arrivi\\
> al completo sradicamento\\
> di ogni forma di ignoranza e inganno.
>
> *s. 271-272*
{:.dhp-verse #page17}

Leggere o ascoltare un insegnamento tanto profondo può far nascere una
forte urgenza di praticare oppure l’impulso a rinunciare perché sentiamo
di non farcela. Il modo in cui ci relazioniamo agli ideali determina se
ne veniamo rafforzati o indeboliti. Gli ideali non ne sono di per sé
responsabili. Quel che conta è che i nostri ideali siano in accordo con
la Verità, ma è anche importante non scambiare un’immagine
dell’obiettivo con l’obiettivo stesso. Il Buddha voleva che puntassimo
alto; il più alto possibile e anche di più, ma non voleva che ci
aggrappassimo all’ideale ignorando la nostra modestia. L’immagine
dell’obiettivo dà la direzione come una bussola, e ovviamente non
passiamo tutto il tempo a guardare la bussola. Fintantoché andiamo nella
giusta direzione, pratichiamo con ‘questo’, che è direttamente di fronte
a noi.
{:.dhp-reflection}

> Maestro è chi ha abbandonato\\
> ogni desiderio e ogni presa sul mondo\\
> chi ha visto la verità\\
> al di là delle forme eppure possiede\\
> una profonda conoscenza delle parole.\\
> Di tale grande essere si può dire\\
> che abbia portato a compimento\\
> il suo scopo.
>
> *s. 352*
{:.dhp-verse #page18}

Lasciar andare non è qualcosa che facciamo, è qualcosa che accade quando
capiamo che quello che facciamo causa sofferenza. Finché siamo
intrappolati nel cercare di lasciar andare, l’io che sta cercando di
lasciar andare crea squilibrio. Ma anche non provarci affatto non è
corretto. Cosa possiamo fare per realizzare il grande compito della
ricerca della libertà? Che cosa significa fare un retto sforzo? Un
aspetto del retto sforzo consiste nell’esaminare il tipo di sforzo che
stiamo già facendo. Ci domandiamo: quello che facciamo è una forma di
egocentrismo, o viene da un luogo più profondo, più quieto, un semplice
interesse verso il vero? Sappiamo di voler essere liberi dalla
sofferenza, ma è davvero utile il modo in cui lo vogliamo? Anche voler
essere liberi può creare ostacoli se ci aggrappiamo a tale desiderio. La
nostra aspirazione a ‘vedere la verità al di là delle forme’ può essere
di sostegno al retto sforzo, se rallentiamo, ci ricordiamo della
gentilezza, ed esaminiamo come riceviamo l’esperienza del presente.
{:.dhp-reflection}

> Come un elefante con risolutezza\\
> si trascina fuori da un pantano\\
> elèvati con l'ispirazione\\
> dell'attenzione coltivata.
>
> *s. 327*
{:.dhp-verse #page19}

L’energia dell’ispirazione può essere generata dalla saggia riflessione.
Con il giusto tipo di sforzo, si possono affrontare le difficoltà
insormontabili, si può sopportare l’insopportabile. L’ispirazione ha il
potere di trasformare la nostra vita e il nostro mondo. Quando la saggia
riflessione ci mostra che l’attenzione aiuta e la distrazione è di
impedimento, il nostro cuore risponde volgendosi verso ciò che è
salutare. L’equilibrata consapevolezza rivela in modo corretto l’entità
del compito che abbiamo davanti a noi, con il nostro mondo interiore
ostruito dall’ignoranza e il nostro mondo esteriore carico di
ingiustizia. Però, la questione importante è: come affrontiamo questi
compiti? Non è necessaria più forza, bensì una più attenta
considerazione di causa ed effetto. Se a motivarci fossero chiara
comprensione e gentilezza, il pantano dell’abitudine ad essere distratti
apparirebbe meno avvilente. Una coltivata attenzione ci indica ciò che
va bene, e la fiducia segue con naturalezza.
{:.dhp-reflection}

> Chi attraverso la retta comprensione\\
> arriva allo stato\\
> di perfetta libertà\\
> è sereno nel corpo\\
> nella parola, nella mente.\\
> Gli alti e bassi della vita\\
> non lo scuotono.
>
> *s. 96*
{:.dhp-verse #page20}

Il miglior modo per accogliere l’incertezza è attraverso la retta
comprensione o retta visione. Sarebbe ingenuo aspettarsi di essere
sempre a proprio agio con l’incertezza. Ma non dovremmo concludere di
doverci assoggettare a essa. La vita, il cambiamento e tutto il resto
che la concerne può sembrare ‘troppo’, ma la vita di per sé non è mai
troppo: è sempre ‘solo così’. Se la vita fosse davvero troppo, il Buddha
non avrebbe mai potuto raggiungere la libertà mentre era ancora vivo.
Quello che conta è la visione che abbiamo. Prendendoci troppo
seriamente, la situazione può sembrare intollerabile, diventiamo tesi, e
limitiamo le possibilità dell’intuizione profonda e della sensibilità.
Rilassando il nostro modo di vedere, possiamo cercare di immaginare una
realtà incondizionata in cui tutte le condizioni mutevoli appaiono
sorgere e cessare. Il saggio lasciar andare porta a una consapevolezza
espansa e a una prospettiva fresca su quanto facciamo e su come sia
quello che facciamo a far sì che sembri che abbiamo un problema.
{:.dhp-reflection}

> Non è facile nascere\\
> essere umano\\
> e vivere una vita mortale.\\
> Non è facile distinguere\\
> la profonda saggezza\\
> ma più raro di tutto\\
> è che nasca un Buddha.
>
> *s. 182*
{:.dhp-verse #page21}

In termini di qui e ora, nasciamo come esseri umani ogni volta che
abbiamo presenza mentale e integrità. A causa delle nostre tendenze a
compromettere i principi del Dhamma, questo compito diventa difficile. È
molto più facile seguire le nostre preferenze. Tuttavia, seguire
semplicemente il mi piace e non mi piace non è vivere come potremmo
vivere. Potremmo riflettere su causa ed effetto: cos’è accaduto l’ultima
volta che mi sono perso nell’esperienza? In quest’epoca siamo fortunati
ad avere un facile accesso al Dhamma, ma il Dhamma è difficile da udire
perché abbiamo creato impedimenti avendo seguito le nostre preferenze
così a lungo. Al tempo del Buddha, alcuni dei suoi discepoli si
illuminavano sul momento, semplicemente ascoltando le sue parole. Perché
non possiamo ascoltare nello stesso modo, comprendere il messaggio e
lasciar andare il nostro carico? Se lo facessimo, il ‘Buddha’
apparirebbe qui e ora.
{:.dhp-reflection}

> Non tua madre non tuo padre\\
> né chiunque della famiglia\\
> può darti dono più prezioso\\
> di un cuore ben diretto.
>
> *s. 43*
{:.dhp-verse #page22}

Se il cuore è ben diretto, sentiamo che c’è qualcosa su cui possiamo
fare affidamento quando le cose si fanno difficili. Se proviamo
disperazione, delusione, disillusione, il cuore non deve sprofondare in
un senso d’irreparabilità. Ma nemmeno deve cercare la sicurezza nella
speranza. Il rifugio a cui affidarci non è affatto una cosa o uno stato;
è una via. Avendo abbastanza a lungo esplorato le conseguenze
dell’afferrarsi, ora cerchiamo la sicurezza nel lasciar andare le
posizioni fisse. Abbiamo ancora opinioni e preferenze, ma non siamo così
propensi a trovare in esse la sicurezza. Imparare a lasciar andare è la
via per generare benedizioni.
{:.dhp-reflection}

> Il risvegliato\\
> può solo indicare la via:\\
> siamo noi a doverla percorrere.\\
> Chi con saggezza riflette\\
> e intraprende il sentiero\\
> è libero dai ceppi di Mara.
>
> *s. 276*
{:.dhp-verse #page23}

“Che sforzo dovrei fare? Dovrei fare qualcosa per questa situazione o
semplicemente osservare la mente?” Questi momenti di ‘non so’ sono
preziosi. L’incertezza non va considerata un fallimento. In effetti
perdiamo qualcosa d’importante se abbiamo fretta di spingerli da parte.
La realtà è che non so cosa fare e in questo non c’è necessariamente
niente di sbagliato. Ma se sono completamente preso dall’impulso di
sfuggire la sofferenza, perdo la verità della situazione, così com’è, e
la possibilità di imparare da essa. Con la fiducia che nasce dal nostro
impegno ai precetti possiamo permetterci di aver fiducia nell’essere
pazienti e consapevoli del ‘non so’, e delle sensazioni scomode che ne
derivano. Sentite la forza dell’impulso a scappare dal ‘non so’, a
volerlo risolvere; rifiutate caparbiamente di esserne tirati in avanti.
Possiamo provare ad aspettare finché la sensazione di essere spinti in
avanti si placa e con calma ascoltiamo cosa l’intuizione ci suggerisca
di fare.
{:.dhp-reflection}

> I discepoli del Buddha\\
> sono pienamente svegli\\
> giorno e notte\\
> contemplando la realtà.
>
> *s. 297*
{:.dhp-verse #page24}

Il Buddha e i suoi discepoli realizzati si risvegliarono alla verità che
stava proprio di fronte a loro. Come milioni di altri ricercatori, il
futuro Buddha aveva cercato le risposte alle sue profonde domande nelle
tecniche e nei sistemi di credenze. I rigori della rinuncia l’avevano
portato quasi alla morte; ma niente di tutto questo aveva funzionato.
Quello che invece aveva funzionato era stata la rinuncia a tutti gli
sforzi di evitare la sofferenza, sia attraverso l’indulgenza al piacere
che l’indulgenza al dolore, e aver preso l’esperienza stessa della
sofferenza come suo maestro. Le Quattro Nobili Verità insegnate dal
Buddha sono il suo modo per aiutarci a non perdere tempo. Egli voleva
che i suoi discepoli si risvegliassero alla verità che esiste qui e ora,
e scoprissero da sé la gioia e la chiarezza che vengono dalla Retta
Comprensione.
{:.dhp-reflection}

> Quando i saggi dimorano\\
> nella contemplazione\\
> della natura impermanente\\
> del corpo e della mente\\
> e di tutta l'esistenza condizionata\\
> provano gioia e contentezza\\
> penetrando fino a ciò\\
> che è intrinsecamente sicuro.
>
> *s. 374*
{:.dhp-verse #page25}

Tutti gli insegnamenti del Buddha indirizzano a ciò che è immutabile,
che non muore, che è intrinsecamente soddisfacente. Ci soffermiamo nella
contemplazione della natura che muta, che muore, insoddisfacente
dell’esistenza condizionata per risvegliarci dal sogno in cui viviamo.
Nel nostro mondo di sogno crediamo che attaccarci alle cose come se
fossero fondamentali ci renderà felici. Il Buddha con il suo immediato
accesso alla realtà incondizionata sapeva che aggrapparsi a qualsiasi
aspetto della realtà condizionata è una via diretta alla delusione. E
non lo insegnò perché creassimo una filosofia su come ogni cosa sia
inaffidabile e deplorevole. Viveva in questo mondo come noi ma non
soffriva e non si soffermava su quanto tutto questo sia triste. La vita
può sembrare triste e deplorevole fin tanto che ci identifichiamo con il
corpo-mente. L’identità del Buddha era indefinibile perché non si
aggrappava a niente e la sua felicità era incrollabile perché non
dipendeva da nulla.
{:.dhp-reflection}

> Non insultare, non maltrattare,\\
> coltiva la rinuncia\\
> nel rispetto della disciplina,\\
> frugale nel mangiare e pago\\
> della dimora che hai,\\
> dònati all'intento consapevole:\\
> questo è l'insegnamento del Buddha.
>
> *s. 185*
{:.dhp-verse #page26}

Essere frugali e contenti non fa parte della cultura del consumo. Ma fa
parte della cultura buddhista. È vero che abbiamo bisogno di entusiasmo
e di energia, di impegno e di concentrazione, se vogliamo raggiungere la
meta della liberazione. Ma troppo di queste ‘virtù forti’ non fa che
crearci inutili ostacoli. Quando siamo consapevoli, abbiamo la
possibilità di sapere se siamo fuori equilibrio e di modificarci di
conseguenza. Le ‘virtù lievi’ della contentezza, della frugalità,
dell’umiltà sono meno attraenti per l’ego spirituale ma possono essere
proprio quello di cui abbiamo bisogno per lasciar cadere il fardello.
{:.dhp-reflection}

> Ma se non trovi\\
> un amico sincero\\
> che coltiva integrità e saggezza\\
> allora, come un re che lascia\\
> una terra conquistata\\
> o un elefante che vaga solitario nella foresta\\
> procedi in solitudine.
>
> *s. 329*
{:.dhp-verse #page27}

L’integrità è la base della nostra pratica. Senza di essa nulla si
sviluppa. Potremmo avere un parlare forbito e forse i nostri articoli
potrebbero essere pubblicati nelle riviste, ma se manca l’integrità, la
pratica non è mai iniziata. Percorrere il sentiero spirituale da soli
non è un segno di fallimento; potrebbe essere addirittura l’opposto. Se
le persone intorno a noi sono disposte a compromessi sulla
impeccabilità, sarebbe meglio se fossimo da soli.
{:.dhp-reflection}

> In chi ha la mente instabile\\
> il cuore non lavorato\\
> dai veri insegnamenti\\
> e una fede immatura\\
> non è ancora cresciuta\\
> appieno la saggezza.
>
> *s. 38*
{:.dhp-verse #page28}

Questa strofa del Dhammapada probabilmente descrive la situazione di
quasi tutti noi: la mente serrata in modalità di pensiero, cresciuti con
un’educazione spirituale minima e incapaci di dedicarci, con tutto il
cuore, a qualcosa. Tuttavia abbiamo fiducia che la reale saggezza esista
e che abbiamo la possibilità di realizzarla. È questo tipo ‘iniziale’ di
fede che ci fa cominciare e ci porta fin qui. Ora si tratta di costruire
sulla sua base. Quando abbiamo provato il beneficio della pratica, la
fede è ‘verificata’ e si manifesta in modo assai diverso. Diventa
un’affidabile fonte di energia. All’inizio eravamo motivati da un’idea o
da un’intuizione. Ora l’invito è ad aver fiducia in una consapevolezza
informata dall’esperienza. È come spendere soldi guadagnati con il
nostro lavoro, anziché quelli che vengono da mamma e papà.
{:.dhp-reflection}

> La mente custodita e sorvegliata\\
> fa sentire a casa.\\
> Per quanto elusiva, sottile e difficile\\
> da afferrare, chi è all'erta\\
> dovrebbe custodire e sorvegliare la mente.
>
> *s. 36*
{:.dhp-verse #page29}

Quando custodiamo il nostro cuore-mente, coltiviamo la luce interiore.
Quando la luce nel mondo esterno è tenue, siamo portati a sbagliarci
riguardo alle cose. Magari scambiamo un pezzo di corda per un serpente e
scappiamo presi da un panico assolutamente non necessario. Allo stesso
modo, la mancanza di luce interiore ci spinge a reagire in modi folli,
distruggendo il naturale senso di agio del nostro cuore. Non vedendo con
chiarezza gli stari della mente, reagiamo e rendiamo peggiori le cose.
Per esempio, forse ci sentiamo feriti per qualcosa successa anni fa e da
allora continuiamo a rimuginare sull’amarezza perché non vediamo la
verità della nostra reazione. Il perdono non è una virtù artificiale da
passare sui nostri lividi. Anche se il ricordo di quello che è accaduto
rimane, possiamo sempre scegliere se investire o meno di risentimento il
ricordo. Questa pratica è sottile e difficile da capire ma vale il
nostro sforzo.
{:.dhp-reflection}

> Chi dedica se stesso alla bontà\\
> ricordi che è disastrosa\\
> l'incapacità di dominarsi.\\
> Non permettere\\
> all'avidità e al comportamento scorretto\\
> di prolungare la tua infelicità.
>
> *s. 248*
{:.dhp-verse #page30}

Il Buddha sa che la vita non è sempre facile. Sa che anche la pratica di
osservare i precetti può essere difficile. La storia associata con
questi versi coinvolge un gruppo di cinque discepoli laici, ciascuno dei
quali osserva uno o due dei cinque precetti buddhisti. Ognuno di loro
insiste che i suoi sono i più difficili da coltivare e perciò, per
deduzione, i più meritevoli. Discutendo tra di loro, si avvicinano al
Buddha. Ogni discepolo vuole che il Buddha lodi la sua pratica e
sostenga il fatto che i precetti che il discepolo segue sono i più
importanti. Invece, il Maestro li ammonisce, spiegando che nessuno dei
cinque precetti è facile da mantenere, e nessuno di essi è meno
importante e che tutti dovrebbero addestrarsi in tutti e cinque.
{:.dhp-reflection}

> Nessuno è da considerarsi\\
> degno di rispetto\\
> a causa della sua nascita o della sua cultura\\
> o di qualsiasi altra qualità esteriore.\\
> È la purezza\\
> la comprensione della verità\\
> che decide di qualcuno il merito.
>
> *s. 393*
{:.dhp-verse #page31}

Un essere liberato non si lascia mai ingannare dall’apparenza delle
cose. Sa la differenza tra la ‘forma’ esterna che gli occhi vedono e la
‘realtà’ che il cuore conosce. Sente un naturale rispetto e un senso di
piacere per l’intrinseca bellezza del ‘reale’. La nostra consapevolezza,
tuttavia, è limitata a causa delle idee fisse e dobbiamo fare attenzione
a non seguire casualmente il condizionamento della mente. Finché siamo
inconsapevoli della verità, siamo suscettibili a restare colpiti dalle
forme esterne. La bellezza transitoria, le intense emozioni, la
ricchezza; tutto questo e altro ancora ci costringono a desideri
inutili, per esempio vogliamo quello che non porta un beneficio
durevole. Tutte le volte che mostriamo rispetto per la verità che è al
di là della costrizione, accresciamo l’intimità con quella verità.
{:.dhp-reflection}

> È sempre un piacere\\
> non avere a che fare con gli stolti.\\
> Fa sempre bene incontrare\\
> chi è nobile d'animo\\
> ed è una gioia viverci insieme.
>
> *s. 206*
{:.dhp-verse #page32}

Il Buddha diede questo breve insegnamento riferendosi alle condizioni
del mondo esterno, e non è difficile essere d’accordo. Possiamo anche
contemplare lo spirito di questo messaggio in riferimento al mondo
interiore; ai nostri stati mentali. Come ci sentiamo quando incontriamo
pensieri stolti? Cosa succede quando smettiamo di indulgere in essi? Che
effetto ha essere testimoni delle aspirazioni salutari del cuore? È
possibile dimorare per lunghi periodi nelle intenzioni nobili?
{:.dhp-reflection}

> Prediligere è fonte di dolore.\\
> Prediligere genera la paura di perdere.\\
> Se invece sei libero dalla predilezione\\
> non c'è dolore,\\
> e come potrebbe esserci paura?
>
> *s. 212*
{:.dhp-verse #page33}

Una possibile lettura di questo testo è che è sbagliato avere a cuore le
cose: la famiglia, gli amici, i ricordi. Questa interpretazione
letterale incolpa i sentimenti in se stessi della nostra sofferenza. Ma
il Buddha non sta parlando solo dei sentimenti, sta mostrandoci come
poter essere liberi. È possibile sentire predilezione e allo stesso
tempo essere liberi? Quando seppe che i suoi due principali discepoli, i
Venerabili Sariputta e Mogallana, erano morti, il Buddha commentò che
era come se il sole e la luna se ne fossero andati dal cielo. Non sembra
proprio una persona che non sentisse niente. Conoscere la verità dei
sentimenti significa che non troviamo più la nostra identità nei
sentimenti. Lasciarli andare non significa che scompaiano. In cosa tutti
questi sentimenti sorgono e svaniscono? Quella è la dimora del Buddha,
perciò egli poteva sentire pienamente e liberamente, senza sofferenza.
{:.dhp-reflection}

> Una sola parola vera\\
> che acquieta la mente\\
> è meglio di mille\\
> futili parole.
>
> *s. 100*
{:.dhp-verse #page34}

Ascoltare ore di discorsi di Dhamma può essere utile, ma il Buddha dice
che una sola parola può essere sufficiente. Quello che conta è che
quella parola tocchi veramente il nostro cuore. Vi sembra vero? La
verità è quello che ci cura, non le parole. Vivendo in un mondo
distratto dal materialismo, spesso pensiamo che di più è meglio. Ma un
piccolo assegno di un milione di euro vale molto di più di un grosso
camion carico di vecchi giornali. Si tratta in entrambi i casi di carta.
Qual è la differenza? Già sappiamo che è necessario badare alla qualità,
non solo alla quantità. Questa strofa del Dhammapada ci incoraggia a
portare questa comprensione più in profondità.
{:.dhp-reflection}

> Smetti di fare il male\\
> coltiva il bene\\
> purifica il cuore.\\
> È questa la Via\\
> del Risvegliato.
>
> *s. 183*
{:.dhp-verse #page35}

Il primo stadio della coltivazione dell’integrità consiste
nell’astenersi dal seguire ciò che è male. Consiste nel dire ‘no’ a noi
stessi quando è necessario. Come risultato, scopriamo più tardi di poter
dire ‘sì’ senza perdere noi stessi. Se non riconosciamo i nostri impulsi
malsani per quello che sono, possiamo pensare che le cose brutte siano
solo negli altri. Il secondo stadio della coltivazione dell’integrità
consiste nello sviluppare ciò che è buono. Anche se si tratta solo di un
breve momento di bontà, non scartatelo. Il terzo stadio consiste nel
purificare il nostro sforzo dalla macchia dell’‘io’. Anche quando
abbiamo completamente terminato di ridipingere una stanza, l’odore delle
esalazioni della pittura resta. Sebbene la nostra pratica possa farsi
più forte, potrebbe rinforzarsi anche il senso dell’auto-importanza.
{:.dhp-reflection}

> Gustando il sapore della solitudine\\
> e il nettare della pace\\
> chi beve della gioia\\
> che è la sostanza della realtà\\
> vive libero dalla paura del male.
>
> *s. 205*
{:.dhp-verse #page36}

I medici ci consigliano di nutrire il corpo nutrendoci in modo sano e
facendo regolarmente esercizio fisico. Il Buddha ci consiglia di nutrire
il cuore con la Verità. Se ci lasciamo sommergere dagli impegni,
dimentichiamo quanto ci ringiovanisca passare del tempo da soli;
riservare del tempo per se stessi. Una sensazione di scontentezza
gradualmente cresce finché finiamo per credere di mancare
intrinsecamente di qualcosa. Questa percezione può far comodo alla
cultura del consumo, ma non ci dà forza interiore. Talvolta la pratica
spirituale implica avere il coraggio di afferrare meno e aver fiducia
nello stato naturale, incontaminato del nostro cuore.
{:.dhp-reflection}

> Restare liberi dall'odio\\
> anche in mezzo a chi odia\\
> è vera felicità.
>
> *s. 197*
{:.dhp-verse #page37}

Di solito, noi identifichiamo la felicità con l’ottenere quello che
vogliamo. Esistono altre forme di felicità? Tutti attraversiamo periodi
in cui non abbiamo quello che vogliamo, o abbiamo quello che
assolutamente non vogliamo. In questa strofa il Buddha indica una
qualità di felicità che non dipende dall’ottenere o meno quello che
vogliamo; una felicità che proviene dalla saggezza. La saggezza sa che
alcune condizioni possono essere cambiate e altre no. Per esempio, non
possiamo impedire a qualcun altro di provare odio. Ma possiamo compiere
lo sforzo per non essere tirati dentro la sua rabbia. E nonostante quel
che si possa dire, questo non è immobilismo. È prendersi la
responsabilità per quanto è nostro e mantenere l’equanimità verso quello
che non lo è.
{:.dhp-reflection}

> Chi si astiene dal provocare sofferenza\\
> attraverso il corpo, la parola e la mente\\
> è chiamato un grande essere.
>
> *s. 391*
{:.dhp-verse #page38}

La grandezza può essere definita in termini di influenza sociale che
abbiamo o di beni che possediamo, ma nella mente del Buddha è piuttosto
determinata da come le persone si comportano. Questo è un modo molto
pratico per valutare quanto degna di fiducia sia una persona. Si
contiene nel suo modo di agire e di parlare? È gentile? Non possiamo
dire quello che le succede interiormente, ma possiamo osservare
l’effetto che ha sul mondo intorno a lei.
{:.dhp-reflection}

> Come un vento burrascoso\\
> sradica un albero fragile\\
> così chi incurante si aggrappa al piacere\\
> indulge al cibo e alla pigrizia\\
> può sradicarlo Mara.
>
> *s. 7*
{:.dhp-verse #page39}

Come conoscere la giusta quantità? I nostri sensi e la società ci dicono
spesso che abbiamo bisogno di più. L’economia globale è basata sul
condizionarci a credere che siamo mancanti di qualcosa. Se il nostro
rifugio è in una consapevolezza espansa, priva dell’abitudine compulsiva
a prendere posizioni, siamo nella situazione di poter contemplare il
processo del condizionamento. È essenziale riconoscere che non dobbiamo
essere asserviti al nostro ambiente. Il lavoro della riflessione
interiore può condurre a una fiducia indipendente dalla credenza
collettiva o dalla tendenza culturale. Possiamo sperimentare il non
mangiare in eccesso o il non avere un’opinione su qualsiasi cosa.
Possiamo starcene bene quieti e coltivando la contentezza. La
contentezza non significa abdicazione. Quello che conta è, quando
scoppia un temporale, veniamo travolti? Da dove prendiamo la nostra
forza?
{:.dhp-reflection}

> Come il bambù distrugge se stesso\\
> nel dare frutto\\
> a se stessi fanno male gli stolti\\
> prestando fede a false opinioni\\
> e deridendo i saggi\\
> che vivono in accordo con la Via.
>
> *s. 164*
{:.dhp-verse #page40}

È facile criticare le debolezze degli altri. È difficile riconoscere e
sanare gli errori dentro di sé. A un certo livello, può anche far
sentire bene elevare se stessi buttando giù gli altri, ma simili
sentimenti non sono affidabili. Essere sempre in vantaggio sugli altri è
improbabile che contribuisca all’armonia. Ovviamente, ci sono momenti in
cui la critica è necessaria, ma perché sia costruttiva ci vuole
un’intenzione salutare. Conoscere con accuratezza la propria intenzione
significa probabilmente dover rallentare un po’, aspettare e ascoltare
dentro di sé prima di parlare.
{:.dhp-reflection}

> Peggio di un ladro\\
> peggio di un nemico\\
> un cuore mal indirizzato\\
> invoglia a nuocere.
>
> *s. 42*
{:.dhp-verse #page41}

Un cuore mal indirizzato ci porta a nuocere quando ostacola l’accesso
allo stato naturale della contentezza. Quando la consapevolezza fallisce
e ci attacchiamo, l’atto dell’aggrapparsi alimenta il pensiero confuso e
l’azione che divide. Il benessere vero, che esiste autonomamente, sorge
senza sforzo per chi è uno con ciò che è; con il Dhamma. Un essere
liberato non deve cercare di essere contento o cercare di non essere
scontento. Avendo visto la sofferenza causata dall’aggrapparsi, ogni
tendenza ad attaccarsi a posizioni fisse se n’è andata. Il cuore non
ostacolato porta solo alla comprensione e all’agio.
{:.dhp-reflection}

> Quando con chiarezza vediamo\\
> la nostra mancanza di virtù\\
> il rimorso ci assale;\\
> sia ora che in futuro ci affliggiamo.
>
> *s. 15*
{:.dhp-verse #page42}

Se sbattessimo un dito del piede e non sentissimo male, saremmo nei
guai. Il dolore è un messaggio che dice: “Fai attenzione.” Se dovessimo
agire o parlare con crudeltà senza sentire rimorso, ugualmente saremmo
nei guai. In che altro modo potremmo imparare? Nonostante le apparenze,
il rimorso non è qualcosa di sbagliato. È lì per proteggerci; una sorta
di sistema immunitario. Possiamo ascoltarlo, accettarlo, accogliere il
dolore nel nostro cuore perché ci insegni a non seguire più in futuro la
trascuratezza. Perdersi nel rimorso porta al senso di colpa; e abbiamo
perso anche il punto. Non impariamo compiacendoci a odiare noi stessi o
gli altri per aver sbagliato.
{:.dhp-reflection}

> Far male agli esseri viventi\\
> che come noi cercano appagamento\\
> significa far male a noi stessi.
>
> *s. 131*
{:.dhp-verse #page43}

L’interesse verso se stessi può essere utilizzato per la nostra ricerca
della retta azione. Di fronte al pericolo ci sentiamo subito minacciati,
i nostri cuori si infiammano e il saggio discernimento si oscura.
Tuttavia, invece di perderci in una reazione difensiva, la retta
formazione può aiutarci a ricordare che siamo ‘tutti nella stessa
barca’. Noi tutti condividiamo il desiderio di essere liberi dalla
sofferenza. Probabilmente l’aggressore ha dimenticato questo fatto, da
qui il suo intento a farci del male; ma fino a quando saremo anche noi
intenzionati a fargli del male, solo un aumento della reciproca
sofferenza ne conseguirà. Rammentare regolarmente l’universalità della
sofferenza può proteggerci dal cadere in questo vortice. Dedicare
quotidianamente un breve periodo di tempo a considerare come siamo tutti
alla ricerca di appagamento, può dar luogo allo svilupparsi di
sentimenti di empatia e compassione. Questo non è un argomento di cui
saremo convinti tramite il solo ragionamento, ma se ci immergiamo in
tale contemplazione potremo noi stessi trovarne beneficio.
{:.dhp-reflection}

> Come vigile e protettivo\\
> rimane colui cui si affida\\
> un carico prezioso\\
> evita il male come un veleno.
>
> *s. 123*
{:.dhp-verse #page44}

Noi abbiamo una merce preziosa: la coscienza umana. E amiamo la vita; da
qui, lo sforzo che mettiamo nel proteggerla. Il Buddha sta dicendo che
dovremmo sorvegliare la fortuna ereditata evitando tutte le cattive
azioni. Possiamo trovare un grande beneficio in questa vita se siamo
attenti e coltiviamo la saggezza. Allo stesso modo, una grande
sofferenza può derivare se siamo disattenti. ‘Male’ è una parola forte e
magari preferiamo non usarla. Ma saremo ingenui se non la prendessimo in
considerazione. Quando il cuore è posseduto dall’avidità o dall’odio, ne
possono conseguire azioni malvagie. Una volta compiute, ne deriveranno
conseguenze dolorose. Nessuno può salvarci dalla disattenzione, nemmeno
il Buddha. Con la gentilezza e la saggia riflessione contribuiamo alla
protezione di tutti gli esseri.
{:.dhp-reflection}

> Grande è colui\\
> che dice la verità\\
> che offre delicato incoraggiamento\\
> che non polemizza con nessuno.
>
> *s. 408*
{:.dhp-verse #page45}

Ci sono momenti in cui è necessario essere assertivi. Come assertivo è
il sistema immunitario del nostro corpo quando affronta una malattia. Ma
non facciamo dell’assertività il nostro unico modo d’essere. Può
apparire forte, notevole, ma ha i suoi limiti. Ci sono momenti in cui è
la delicatezza a essere richiesta. Anche la parola gentile, se è vera e
incoraggiante, produce risultati.
{:.dhp-reflection}

> Opinioni distorte\\
> che additano come giusto ciò che è sbagliato\\
> e sbagliato ciò che è giusto\\
> portano gli esseri alla disgregazione.
>
> *s. 318*
{:.dhp-verse #page46}

Talvolta è necessario ricordarci che le cause della sofferenza, la
nostra e quella del mondo, sono complesse. Spesso, non è quello che
accade nel mondo esterno a determinare le nostre lotte, ma il modo in
cui vediamo le cose. Non è saggio ritenere validi punti di vista e
opinioni solo perché sono comunemente sostenuti. Forse è conveniente, ma
non è una buona ragione per investire in essi. È semplicistico colludere
con il pensiero collettivo senza esaminarne le conseguenze. Avere delle
preferenze è naturale, ma attaccarvisi e costruire un’identità nel
sostenerle porta al pregiudizio e alla disgregazione, interiormente ed
esteriormente.
{:.dhp-reflection}

> Fallisci\\
> nella ricerca della felicità\\
> se è alle spese\\
> dell'altrui benessere.\\
> Ti intrappola ancora\\
> il laccio della malevolenza.
>
> *s. 291*
{:.dhp-verse #page47}

La felicità è come il cibo: ci nutre. Ma tuttavia perché sia salutare e
autenticamente nutriente, i nostri sforzi devono essere accompagnati da
empatia. È miope lottare per essere felici, senza però consapevolezza di
come turbiamo gli altri. Forse pensiamo di generare cause di benessere,
ma coviamo nel cuore gelosia o inimicizia.
{:.dhp-reflection}

> Tramandato dai saggi\\
> è il sapere che la verità\\
> sopravvive alla dissoluzione\\
> benché ciò che è esternamente\\
> entusiasmante\\
> perda di smalto\\
> e benché il corpo decada.
>
> *s. 151*
{:.dhp-verse #page48}

Non solo i nostri corpi ma tutti gli oggetti materiali sono soggetti
alla legge dell’impermanenza; come pure le strutture sociali, le
istituzioni, le relazioni, e le organizzazioni. Tutto ciò che sta
intorno e dentro a noi è in uno stato di perenne flusso. Da bambini, per
uno sviluppo equilibrato, è necessario essere in qualche modo protetti
da questo dato di fatto. Per esempio, non ricordiamo costantemente ai
bambini la mortalità della mamma e del papà. Ma quando cresciamo, presto
o tardi, dobbiamo ammettere che questa è la realtà così com’è. In
effetti, più che ammetterlo abbiamo bisogno di accogliere questa verità,
se vogliamo saggiamente accordarci con la mutevolezza delle condizioni.
Il Buddha considerò la legge dell’impermanenza come qualcosa al di là
della degenerazione; qualcosa di stabile e di sicuro; una Verità a cui
possiamo rivolgerci, per trovare un sistema di riferimento.
{:.dhp-reflection}

> Provando empatia per gli altri\\
> si scopre che tutti gli esseri hanno paura\\
> della punizione e della morte.\\
> Allora, non si assale\\
> né si provoca più nessuno.
>
> *s. 129*
{:.dhp-verse #page49}

L’empatia è l’essenza dell’armonia. Nel corso della nostra vita
dipendiamo a vari livelli dagli altri. Se dimentichiamo che tutti noi
desideriamo la felicità e temiamo il dolore, rischiamo di essere
dominati da preoccupazioni auto-centrate. Possiamo però imparare a
riconoscere quello che ci accomuna. L’empatia sostiene l’intuizione
profonda dell’altruismo. Attraverso l’empatia capiamo che, come noi,
anche gli altri sperano di non venire delusi e anche gli altri temono di
perdere le cose che gli sono care. Anche il desiderio di fare del male a
qualcun altro è una forma di sofferenza che condividiamo con gli altri.
Tutti coloro il cui senso d’identità proviene dall’attaccamento al loro
corpo-mente sono costretti a persistere nella disarmonia, nei pensieri e
sensazioni distorti che ne conseguono. Lasciar andare l’attaccamento a
questo corpo-mente e riconoscere la nostra identità nella comprensione,
significa che la disarmonia semplicemente non sorgerà.
{:.dhp-reflection}

> Come gli uccelli non lasciano\\
> orme nell'aria\\
> la sua mente non si aggrappa\\
> alle tentazioni che gli si offrono.\\
> La sua rotta\\
> è lo stato di liberazione senza tracce\\
> invisibile agli altri.
>
> *s. 92*
{:.dhp-verse #page50}

Possiamo fare quello che facciamo così completamente, così pienamente,
da non lasciarci dietro alcuna orma? Probabilmente no. La nostra
abitudine ad aggrapparci significa che tendiamo a fare le cose in modo
parziale. La nostra parola può essere manipolatoria, e lasciarsi dietro
un senso di incertezza. Le nostre azioni possono essere egoistiche e
lasciare dietro di sé un senso di incompletezza. E i nostri pensieri
possono essere sparsi dappertutto, lasciandoci confusi. Questa immagine
delicata degli uccelli che volano nel cielo, senza lasciare dietro di sé
alcuna orma, ci invita a vivere senza attaccamento. Nel compiere questo
sforzo, ci allineiamo ai grandi esseri che hanno fatto quanto andava
fatto, lasciandosi dietro nient’altro che la Verità.
{:.dhp-reflection}

> I discepoli del Buddha\\
> sono pienamente svegli\\
> giorno e notte\\
> contemplando il Risvegliato.
>
> *s. 296*
{:.dhp-verse #page51}

Possiamo ammirare il nostro Maestro, il Buddha, senza rinunciare a chi e
cosa siamo in questo preciso momento. Alcuni, quando sono invitati alla
contemplazione del Maestro spirituale, tradiscono se stessi nel
tentativo di imitare un altro. Il Buddha non voleva che ignorassimo chi
sentiamo di essere e fingessimo di essere un altro; incoraggiava
piuttosto una ricettività con cuore aperto e mente chiara di ‘questa’
persona, qui e ora, inclusi tutti i nostri limiti e ossessioni. Assumere
un nuovo insieme di abitudini condizionate nel tentativo di essere
liberi dalla sofferenza non è liberazione, è abdicazione. Nella pratica,
includiamo tutto di noi stessi in un vasto campo di consapevolezza,
libera da discriminazione e pregiudizio, e così facendo offriamo tutto
di noi stessi al servizio del Dhamma.
{:.dhp-reflection}

> Recidi i vincoli d'affetto\\
> come si coglie un fiore d'autunno.\\
> Percorri il sentiero della liberazione\\
> esposto dal Risvegliato.
>
> *s. 285*
{:.dhp-verse #page52}

Non ci libereremo dagli attaccamenti aggrappandoci a opinioni su come
dovrebbe essere la vita. E qui con ‘vita’ si intende tutto: se stessi,
gli altri, i possessi materiali. Anche le opinioni religiose procurano
sofferenza se le prendiamo nel modo sbagliato. Si tratta invece di
riconoscere, nel momento stesso in cui lo facciamo, come ci aggrappiamo
alle cose. Perché opponiamo resistenza alla realtà del cambiamento? Il
cambiamento è costante ma noi non lo vediamo. Percorrere la Via del
Risvegliato verso la liberazione significa esaminare la nostra relazione
con qualsiasi esperienza, piacevole o spiacevole che sia. Ogni singolo
momento della nostra vita è un’opportunità per imparare come lasciar
andare, lasciar essere e comprendere.
{:.dhp-reflection}

